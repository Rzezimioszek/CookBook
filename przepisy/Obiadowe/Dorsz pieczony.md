# Składniki
 - filety z dorsza np. polędwice - do 900 g
 - 3 ząbki czosnku
 - 2 łyżki oliwy
## Przyprawy:
 - łyżeczka słodkiej papryki
 - pół łyżeczki soli
 - 1/3 łyżeczki pieprzu
 - szczypta chili
## Pozostałe składniki
 - 1 papryka żółta - 170 g
 - 200 g szpinaku baby - 1 opakowanie
 - 150 g pomidorków
 - 2 łyżki masła klarowanego
 - 2 łyżki oliwy
 - sok z połówki cytryny
# Przygotowanie
## Marynowanie
Do małej miseczki wlej dwie łyżki delikatnej oliwy. Obierz trzy większe ząbki czosnku, przeciśnij przez praskę i dodaj do oliwy. Do miseczki wsyp również przyprawy: łyżeczkę słodkiej papryki, pół łyżeczki soli, 1/3 łyżeczki pieprzu oraz ewentualnie szczyptę chili. Wymieszaj całość. 
Polędwice z dorsza bez skóry dokładnie przykryj z obu stron mieszanką przypraw z oliwą. 
## Pieczenie
Na dno naczynia żaroodpornego wylej dwie łyżki oliwy. W naczyniu umieść umyty szpinak baby, całe pomidorki koktajlowe oraz pokrojoną w krótkie paseczki, żółtą paprykę bez gniazda nasiennego. Na warzywa wyłóż rybę. Na polędwiczkach z dorsza możesz położyć kilka plasterków cytryny. Całość posyp szczypiorkiem i oprósz świeżo mielonym pieprzem.

Naczynie umieść na środkowej półce w piekarniku nagrzanym do 200 stopni (opcja pieczenia: góra/dół). Nie przykrywaj naczynia przykrywką. Po 10 minutach pieczenia na rybę wyłóż dwie łyżki masła klarowanego w kawałkach. Po 5 minutach polecam polać rybę sosem, który zebrał się na dnie naczynia i piecze się razem z warzywami. 

Pod koniec pieczenia można ustawić opcję grillowania od góry, jednak nie jest to konieczne. Po upieczeniu polecam oprószyć dorsza gruboziarnistą solą i polać sokiem z cytryny lub limonki.