![Źródło](https://cdn.aniagotuje.com/pictures/articles/2022/12/36483982-v-1080x1508.jpg)
# Składniki
- 1 duża pierś z kurczaka (dwa filety) - około 700 g
- 3 opakowania boczku surowego wędzonego Sokołów
- 150 g szpinaku np. baby lub mrożonego w liściach
- 100 g sera mozzarella
- kiszone ogórki
- 1 ząbek czosnku - około 5 g
- 1 łyżeczka masła - około 5 g
- 2 łyżki oliwy lub innego oleju do smażenia
- szczypta świeżo mielonego pieprzu
# Przygotowanie
## Mięso 
Przygotuj sobie jedną, całą pierś z kurczaka (dwa większe filety). Filety oczyść z ewentualnych żyłek i pokrój na osiem płaskich i w miarę możliwości kształtnych kotletów.

Każdą sztukę bardzo delikatnie rozbij przy pomocy tłuczka. Aby to zrobić, na blacie połóż złożoną na pół ściereczkę lub materiałową łapkę kuchenną. Na desce rozbij kotlety, aż rozpłaszczą się do około 5-7 mm grubości. 

___Porada__: Dokładnie tak samo możesz zrobić te roladki z użyciem filetów z indyka lub nawet cienko rozbitych kotletów schabowych._
## Farsz
150 gramów szpinaku świeżego baby umieść na niedużej patelni. Dodaj łyżeczkę masła oraz obrany i przeciśnięty przez praskę ząbek czosnku i szczyptę świeżo mielonego pieprzu. Całość przykryj przykrywką. Ustaw niską moc palnika i poczekaj kilka minut, aż szpinak zmięknie, skurczy się i puści wodę. Następnie zdejmij przykrywkę i smaż/gotuj szpinak na średniej mocy palnika nie dłużej niż pięć minut. 

___Porada__: Możesz też sięgnąć po "stary", świeży szpinak. Każdy liść dokładnie umyj. Usuń ogonki oraz grubsze nerwy. Liście poszarp na mniejsze kawałki. Zimą warto też użyć szpinaku mrożonego, ale tylko takiego, którego liście mrożone są w całości. Nie polecam szpinaku siekanego oraz mielonego._
### Ser mozzarella 
Po lekkim przestudzeniu odciśnij nadmiar wywaru ze szpinaku. Szpinak umieść w misce. Dodaj również 100 gramów sera mozzarella w kostce przetarg na grubych oczkach. Całość wymieszaj. 
## Składanie
Ogórki kiszone  pokrój w cienkie, nie za długie słupki. Na każdym kotlecie umieszczaj po jednym kawałku oraz porcję farszu ze szpinaku i serka (nie na środku, a bliżej końca od którego zaczynasz zwijanie kotleta). Każdego kotleta zwijaj ścisło w roladkę. 

___Porada__: W roladce można też zawinąć kawałek suszonego pomidora z oleju oraz ulubiony ser. Prostym farszem będą podsmażone pieczarki z pieprzem, wymieszane z tartym serem. Kotlety można od środka posmarować musztardą i majonezem, a następnie wyłożyć plasterkami żółtego sera z dodatkiem ogórka kiszonego lub konserwowego._

Gotowe roladki wystarczy zawinąć w plasterki boczku. Aby farsz nie uciekał z roladek w trakcie pieczenia, należy odpowiednio owijać roladki boczkiem. Na środku plasterku boczku umieść roladkę. Oba końce boczku zawijaj tak, by boczek zamykał końce roladki. 
![](https://cdn.aniagotuje.com/pictures/articles/2022/12/36483904-v-1080x1396.jpg)

Następnie, przy użyciu jednego lub dwóch plasterków boczku (w zależności od wielkości roladki) owiń roladkę tak, by cała okryta była boczkiem. W ten sposób przygotuj wszystkie roladki z kurczaka z boczkiem.
![](https://cdn.aniagotuje.com/pictures/articles/2022/12/36483956-v-1080x1429.jpg)

## Pieczenie
Roladki umieść na posmarowanej odrobiną oliwy dowolnej brytfance do pieczenia. Przy pomocy pędzelka kuchennego, roladki posmaruj oliwą również od góry. 
Piecz minimum 30 min temperatura 190 st (góra/dół).
## Dodatki
Jeszcze gorące roladki podawaj z tłuczonymi ziemniakami, kluskami śląskimi lub z kopytkami. Sprawdzi się też ulubiona kasza, np. gryczana lub jaglana. Sos, który zebrał się w naczyniu warto odlać i użyć do polania nim tłuczonych ziemniaków lub też kaszy, czy makaronu. Do roladek pasuje większość sałatek i surówek. 