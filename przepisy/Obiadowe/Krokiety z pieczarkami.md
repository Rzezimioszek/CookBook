# Składniki
## Farsz do krokietów
- pieczarki
- ser żółty 
- cebula
- olej
### przyprawy
 - pół łyżeczki soli
 - 1/3 płaskiej łyżeczki pieprzu
## Ciasto naleśnikowe
- 2 szklanki mąki pszennej - 320 g
- 2 szklanki mleka lub wody - 500 ml
- 2 łyżki masła lub 2 łyżki oleju
- 3 średnie jajka
- po pół łyżeczki soli i cukru
## Panierka do krokietów
- 2 średnie lub duże jajka
- 2 łyżki mąki pszennej (*można pominąć*)
- pół szklanki dobrej bułki tartej
- olej roślinny do smażenia
# Przygotowanie
## Ciasto naleśnikowe
Do dużej miski wsyp dwie szklanki, czyli około 320 gramów mąki pszennej uniwersalnej lub tortowej. Wbij trzy jajka trzymane w temperaturze pokojowej. Wlej też dwie szklanki lekko ciepłego mleka (może być też woda, ale z mlekiem ciasto na krokiety jest smaczniejsze). Do tego jeszcze dwie łyżki oleju lub dwie łyżki roztopionego i przestudzonego masła i po pół łyżeczki soli i cukru. Całość wymieszaj dokładnie przy pomocy miksera lub blendera ręcznego typu żyrafa (ciasto ma być idealnie gładkie). Możesz je odstawić na 10 minut, by odpoczęło. Nie jest to jednak konieczne, jeśli tylko mleko nie było zimne. Ciasto na naleśniki do krokietów powinno wyjść trochę gęstsze, niż typowe ciasto naleśnikowe.
## Smażenie naleśników 
Nagrzej płaską patelnię, najlepiej specjalnie przystosowaną do smażenia naleśników, o średnicy około 23 cm. Nie ustawiaj od razu najwyższej mocy palnika. Ustaw średnią moc i poczekaj aż ciepło rozprowadzi się równo po całej powierzchni użytkowej patelni. Nie natłuszczaj patelni. Zamieszaj ciasto i małą chochlą odmierz porcję na naleśnika. Wylej na patelnię tyle ciasta, by masa swobodnie przykryła powierzchnię patelni. Placki na krokiety smażę trochę grubsze niż zawsze. Przy każdym nalewaniu porcji na naleśnika podnoszę patelnię nad palnik. Od razu poruszam patelnią tak, by ciasto rozeszło się po całej powierzchni. Po około minucie przewracaj placek na drugą stronę. Druga strona potrzebuje zazwyczaj trochę mniej czasu, czyli około 30-40 sekund. Tutaj może Ci się przydać płaska łopatka do przewracania naleśników. 

W ten sposób usmaż wszystkie naleśniki. Smażąc naleśniki kładź jeden placek na drugim a po usmażeniu wszystkich naleśników przykryj je większym, płaskim talerzem lub folią. W ciągu kilku minut naleśniki zmiękną i zrobią się idealnie elastyczne. 

***Porada:** Ja szykuję duże naleśniki pod krokiety. Jeśli jednak wolisz zwijać małe krokieciki, to śmiało użyj do tego małej patelni o średnicy 15-18 cm i smaż malutkie placki naleśnikowe. Wyjdzie Ci wówczas znacznie więcej placków, a zatem i więcej małych krokietów.*
## Farsz
Dwie spore cebule obierz i pokrój jak najdrobniej. Na sporą i dobrze nagrzaną patelnię z grubym dnem wyłóż cztery łyżki oleju do smażenia, a po chwili również pokrojone cebule. Ustaw trochę niższą niż średnia moc palnika. Od czasu do czasu zamieszaj całość przy pomocy drewnianej łyżki. Po 10-12 minutach cebulka powinna się już ładnie zeszklić.

***Porada:** Pod koniec smażenia cebulki można też dodać 1-2 ząbki czosnku przepuszczone przez praskę. Cebule zaś można zastąpić porem - poszatkowana drobno biała część pora.*

Cały kilogram pieczarek oczyść w razie potrzeby. Jak mam duże pieczarki, to z kapeluszy zdejmuję placami "skórkę". Mniejsze kroję bez obierania. Najpierw kroję same ogonki, a po chwili również kapelusze. Pieczarek nie siekamy już tak drobno jak cebule, ponieważ kawałki pieczarek puszczą wodę i skurczą się jeszcze. Pokrojone pieczarki wyłóż na patelnię z zeszkloną cebulą. Patelni nie przykrywamy przykrywką. Niezależnie od tego, czy będziesz mieszać pieczarki od razu, czy też poczekasz z zmieszaniem, pieczarki i tak puszczą sporo wody. Trzeba uzbroić się w cierpliwość i podsmażać pieczarki tak długo, aż nadmiar wody odparuje, a kawałki pieczarek skurczą się i ładnie zarumienią. Podsmażaj je na odrobinę niższej niż średnia moc palnika nawet przez 20-25 minut. Z początku pieczarki będą "gotować" w wodzie, jednak z czasem woda odparuje i całość zgęstnieje. Zalecam bardzo często mieszać zawartość patelni przy pomocy drewnianej łyżki. Pod koniec smażenia dodaj pół łyżeczki soli oraz 1/3 płaskiej łyżeczki pieprzu.Porada: Razem z pieczarkami można też dodać jedną czerwoną paprykę - oczyszczona z gniazda nasiennego i bardzo drobno posiekana lub starta na dużych oczkach. 

Patelnię z prawie gotowym farszem odstaw na bok. Gdy całość przestygnie (pieczarki mogą być jeszcze lekko ciepłe, ale nie gorące, by ser się na nich nie topił), można do nich dodać około 200 gramów dobrej jakości żółtego sera startego na tarce, na dużych oczkach. Porada: Żółty ser można zastąpić serem mozzarella z kostki. 
## Składanie krokietów 
Sporą porcję farszu umieszczaj w każdym naleśniku. Z farszu formuj grubszy wałek i umieszczaj go po jednej stronie placka lub też rozłóż równo na środku (pomijając ranty). Najpierw zawiń do środka boki naleśnika (nie muszą się stykać). Następnie załóż na nie górę naleśnika i zacznij zwijać krokieta. W ten sposób przygotuj sobie wszystkie krokiety z pieczarkami i żółtym serem.
![[Krokiet.jpg]]
## Panierowanie
Na płaskim talerzyku umieść dwie łyżki mąki. Do głębszego, ale szerokiego talerza wsyp pół szklanki dobrej jakości bułki tartej. Do trzeciego talerza wbij dwa jajka i bardzo dokładnie je rozbełtaj. Najpierw delikatnie tylko obtaczaj każdego krokieta w mące. Następnie maczaj go w jajku a na końcu dokładnie obtocz w bułce tartej. 

***Porada:** Mąka nie jest koniecznym składnikiem panierki do krokietów i nie zawsze jej używam. Jeśli szykujesz krokiety z mniejszych naleśników i wychodzi Ci więcej sztuk, to bardzo prawdopodobne, że zużyjesz więcej jajek i bułki tartej do panierowania krokietów z pieczarkami.*
## Smażenie krokietów
Nagrzej większą patelnię. Wlej kilka łyżek oleju do smażenia lub masła klarowanego. Podsmażaj z każdej strony po kilka krokietów na raz. Ustaw taką moc palnika, by krokiety lekko się rumieniły i można je było co minutę przekręcać na boki, by z każdej strony były idealnie rumiane. W ten sposób podsmaż wszystkie krokiety.
