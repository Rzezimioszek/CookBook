# Składniki
- pół główki sałaty,
- 300 gramów dużych pieczarek,
- średnia czerwona cebula,
- 4 jajka,
- pół kilo piersi z kurczaka,
- 2 pomidory,
- 150 gramów żółtego sera w kostce,
- mała puszka kukurydzy,
- 5 łyżek majonezu,
- łyżeczka słodkiej papryki w proszku,
- pół łyżeczki ostrej papryki w proszku,
- pół łyżeczki czosnku w proszku,
- 4 łyżki bułki tartej,
- olej do smażenia,
- sól i pieprz do smaku.
# Przygotowanie 
## 1
Na początek bierzemy się za pieczarki. Należy je dokładnie umyć pod bieżącą wodą lub obrać, a następnie pokroić na grubsze plastry. W głębokim talerzu roztrzepujemy jedno jajko, a do drugiego wsypujemy bułkę tartą. Teraz każdy plaster moczymy w jajku, później obtaczamy w bułce i przekładamy na patelnię z rozgrzanym olejem. Pieczarki smażymy na złoty kolor.
## 2
Teraz pora na kurczaka. Najpierw trzeba usunąć z niego wszelkie chrząstki oraz błonki i pokroić na mniejsze kawałki. Doprawiamy mięso solą, pieprzem, czosnkiem i paprykami, na wierzch lejemy odrobinę oleju i wszystko mieszamy. Tak zamarynowanego kurczaka smażymy na patelni.
## 3
Trzy pozostałe jajka gotujemy na twardo. W tym celu trzeba włożyć je do garnka, zalać wodą i ustawić na średnim ogniu. Gdy woda zacznie wrzeć, gotujemy jajka jeszcze przez około 8 minut. Po tym czasie odstawiamy je do przestudzenia, obieramy i kroimy na drobno.
## 4
Następnie zabieramy się za warzywa. Sałatę siekamy na drobno, cebulę obieramy z łupin i kroimy w pióra, a pomidory tniemy na plastry. Kukurydzę odsączamy z zalewy. Do osobnej miski ścieramy ser na tarce z grubymi oczkami.
## 5
Gdy wszystkie składniki są gotowe, układamy je w misce. Najpierw smarujemy dno naczynia cienką warstwą majonezu, sypiemy na to posiekaną sałatę, a następnie wykładamy kurczaka. Mięso smarujemy kolejną warstwą majonezu, sypiemy ser, kukurydzę, a później jajko. Teraz znów majonez, później pieczarki, cebula i pomidory. Wierzch można posypać resztką sera dla dekoracji lub świeżymi ziołami (na przykład bazylią).